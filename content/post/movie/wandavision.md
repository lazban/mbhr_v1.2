---
title: "Si, trollami così. Un racconto-recensione di Wandavision"
slug: "wandavision"
description: "Wandavision è un piccolo capolavoro come serie tv. Anche per i non nerd"
date: 2021-03-05T18:00:00+01:00
draft: false
image: /images/film/wandavision_cover.jpg
categories: ["film/tv"]
author: alessandro
---

Elisabeth Olsen è Wanda, eroina dei fumetti Marvel e personaggio secondario nel _Marvel Cinematic Universe_ (_MCU_). E la sua serie, _Wandavision_ è una grande serie televisiva.

<!--more-->

## Si, trollami così

E' venerdi 5 marzo, il giorno dell'ultima puntata di Wandavision. Ma cominciamo da ieri, giovedi 4 marzo, terza serata del Festival di Sanremo.
Fiorello entra in studio ballando e roteando. L'attenzione degli spettatori è tutta per lui.
Peccato, perché la cosa interessante è sullo sfondo.

In periodo di Covid il festival non può ospitare pubblico in sala. Per sentirsi meno soli, il cast di Sanremo ha popolato di palloncini le poltrone della platea. I palloncini sono tutti diversi ma uno è più diverso degli altri.
(un link tra i tanti per documentazione da <a target="blank" href="https://www.iltempo.it/spettacoli-tv/2021/03/03/news/sanremo-palloncino-forma-pene-platea-fiorello-amadeus-clamoroso-battute-social-seconda-serata-festival-3-marzo-26412899/">Il Tempo</a>)

Chi lo ha messo lì? Forse un operaio annoiato. Ma è più probabile che sia una scelta consapevole dell'organizzazione che ormai sa benissimo che ci sono centinaia di spettatori che avrebbero passato in rassegna ogni fotogramma e che Twitter si sarebbe riempito in un attimo.

In altre parole: la Rai ci ha trollato.

{{< figure src="/static/images/film/wandavision_sanremo.jpg" caption="⬆︎ Rai1, Festival di Sanremo, 4 marzo 2021</br> ">}}

Visto che questa è una recensione per non nerd, due parole sul termine "trollare". Da troll, che nei tempi moderni è diventato il provocatore, il depistatore irritante che popola i social con lo scopo di far arrabbiare i poveri utenti.

Se anche la Rai, nel suo programma più tradizionale, arriva a trollare gli spettatori, vuol forse dire che ormai si deve fare se si cerca di ottenere _l'attenzione_, il bene più scarso e più costoso dell'industria dell'intrattenimento: che sia tv, serie televisive, cinema, videogiochi, musica...

E infatti la mia attenzione l'ha avuta, e lo scherzo mi ha divertito.

## E veniamo a Wandavision

Mentre scrivo, a poche ore dalla fine dell'ultima puntata di _Wandavision_, l'internet è piena di nerd un po' arrabbiati proprio perché la Marvel li ha trollati.
E ne hanno ben donde.
Ma andiamo con ordine.

_Wandavision_ inizia la sua programmazione in streaming su Disney+ il 15 gennaio 2021 in contemporanea mondiale. Sono previsti 9 episodi, uno ogni venerdi. Questo vuol dire che finito una puntata, bisogna aspettare una settimana per vedere il successivo.

#### minor spoiler alert

_Wandavision_ è strabiliante nella prime puntate. La serie ha come caratteristica citazioni continue di molte serie tv: dalle storiche _I love Lucy_, _The Dick Van Dyke show_, _Bewitched_ (_Vita da strega_) alle più recenti _Casa Keaton_, _Malcom_, _Modern Family_ e altre (una lista completa delle citazioni si può trovare in questo articolo di <a target="blank" href="https://movieplayer.it/articoli/wandavision-omaggi-sitcom-serie-marvel-disney-plus_24180/">Movieplayer.it</a>).

C'è un motivo, narrativo, per cui questo accade ma è ignoto nella prime puntate. Resta un effetto scenico stupefacente fra formati che si alternano (tra 4:3, 16:9 e il 2,39:1). Rilevante, per le prime due puntate, il fatto che la sit-com è in bianco e nero, esattamente come erano le serie televisive citate.

Ma _Wandavision_ non è soltanto una storia attuale rivista in 4:3 e in bianco e nero e si capisce da subito che qualcosa non va. Qualche squarcio di colore, insolite accelerazioni temporali, vicini sospettosi...

In questo contesto si muovono Wanda (Elisabeth Olsen) e Visione (Paul Bettany) suo compagno nei film del _Marvel Cinematic Universe_ che però sappiamo essere morto per mano di Thanos in _Infinity War_ (2018). Ma _Wandavision_ è ambientata nel 2023, 3 settimane dopo _Endgame_. Quindi che ci fa Visione lì, vivo e vegeto?

Tutte queste stranezze vengono a galla puntata dopo puntata e trovano, quasi tutte, una soluzione negli ultimi due episodi.

## Speculare è bello

Ma intanto, durante la settimana, in attesa che arrivi venerdi, per due mesi e mezzo si è scatenato l'inferno. Ogni puntata poneva una questione che i nerd di tutto il mondo hanno cercato di risolvere, costruendo teorie e speculando sugli elementi.

Parte del divertimento per i non nerd è seguire queste teorie. Vedevo la puntata il venerdi a pranzo e poi la sera passava a guardare video di (presunta) spiegazione. Super divertente.
Non perché quasi tutti sono rimasti con un pugno di mosche in mano. Ma perché da quanto tempo un prodotto audiovisivo non ci interrogava così tanto e non metteva a dura prova le meningi degli spettatori?

Alcune di queste teorie.

#### Major spoiler alert

Ad un certo punto appare Pietro, fratello di Wanda, anche lui morto in qualche film dell'_MCU_. L'attore è Evan Peters che non ha interpretato Pietro nei film Marvel ma ha interpretato Pietro in altri film Fox. Perché? E' l'inizio del tanto atteso _multiverso_? E attenzione, il doppiatore che hanno scelto in Spagna per Evan Peters è lo stesso dei film Fox (!!). Segnale inequivocabile!

In realtà il _multiverso_ non c'entra nulla. Pietro è un attore come un altro e un trucco della _villain_ di turno per estorcere informazioni a Wanda.

Paul Bettany dichiara a un certo punto che nella serie ha recitato con un attore magnifico che non vedeva l'ora di incontrare.
Chi è? Che personaggio interpreterà?

Nessuno. Si riferiva a se stesso visto che nell'ultima puntata interpreta due ruoli (!!!!)

Potrei continuare ore.

Di fatto la Marvel ha trollato tutti i fan, distribuendo prove false con il solo scopo di far parlare della serie, di far uscire teorie che potevano animare i dibattiti in rete.

E, spoiler alert, ci sono riusciti.

## Ma Wandavision com'è?

A parte il marketing e la rabbia che ribolle negli spettatori presi in giro dai produttori della serie, com'è _Wandavision_?

In una parola: meraviglioso.

Il richiamo alle serie tv d'annata è dolcissimo e contestualizzato anche a livello di trama.
Wanda è una bambina traumatizzata dalla guerra in Sokovia (immaginario stato dell'est Europa) che trova nelle serie tv americane un momento di evasione e di conforto nella famiglia.
Poi muoiono tutti. I genitori, il fratello, il compagno... e lei trova sempre nelle serie tv il conforto che cerca.

Al di là delle citazioni, la trama di _Wandavision_ è matura, affronta il dolore per la morte dei propri cari e ci porta dentro la psiche di Wanda che non accetta la perdita delle persone amate.

Dal punto di vista visivo non si può dir nulla. La fotografia è ai massimi livelli resa anche più complessa dal voler ricreare ambientazioni anni '50, '60, '80 ecc... E non è solo un tema di ambientazioni ma anche di obiettivi, di angoli di ripresa... tutto è ricreato con una cura maniacale e denso di amore verso una televisione che non c'è più e non svolge più il ruolo che Wanda (e forse anche noi) gli aveva riconosciuto.

Le interpretazioni sono superiori a ogni prodotto televisivo. La Olsen e Bettany sono superlativi nella chimica fra loro ma anche nelle singole interpretazioni, sfaccettate e dense.

Poi, come in tutti i cine-fumetto, la sceneggiatura non è all'altezza. Ed è un peccato perché fino alla settima puntata, anche quella è di livello elevatissimo.
Poi arriva l'ottava puntata spiegone, che recupera il canto di Natale come strumento per ripercorrere il passato. E poi arriva il nono e ultimo episodio, dove si dimenticano i personaggi e si inventano scusa ridicole per giustificare l'ingiustificabile.

Ma tant'è.

Mi ricorderò per tanto tempo di _Wandavision_. Per le emozioni che mi ha dato in sé, per la cura visiva e per le maratone di elucubrazioni per cercare di capire un dettaglio incomprensibile che, a fine serie, semplicemente non aveva nessun senso.

E' stato bello.

Che tornino presto serie (o film) come questa, capace di farci lavorare e che non si limitano a sbatterci in faccia dialoghi insulsi, per trame insulse con finalità insulse.





- - -
**Wandavision** , Usa 2021,
creata da Jac Schaeffer, diretta da Matt Shakman, con la musica di Christophe Beck e Alex Kovacs, fotografata da Jess Hall.
Con Elisabeth Olsen (Wanda), Paul Bettany (Vision), Kathryn Hahn (Agnes), Kat Dennings (Darcy)

Disponibile su <a target="blank" href="https://www.disneyplus.com/it-it/series/wandavision/4SrN28ZjDLwH">Disney+</a>
